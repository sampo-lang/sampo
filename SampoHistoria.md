

**Sampo-ohjelmointikieli ja Sampo-ohjelmistotuote 1983-1987**

Testiversio 2

Oulun yliopiston tietojenkäsittelyopin laitoksella kehitettiin vuonna 1983 uusi ohjelmoinnin alkeisopetukseen suunnattu ohjelmointikieli nimeltään Sampo. Kehittämiseen osallistui kolme TOL:n assistenttia: Heikki Putkonen, Ilkka Tervonen ja Kari Kuutti. Kaikki osallistuivat kielen toiminnallisuuden ja käyttöliittymän määrittelyyn, mutta toteutuksen suunnittelun ja ohjelmoinnin teki kokonaan Heikki Putkonen.



Uuden kielen lähtökohtana oli laitoksen silloisen johtajan prof. Pentti Kerolan USA-sapattivuoden tuliaisina tuomat LOGO-kieli Apple 2-koneelle ja siihen liittyvä Seymour Papertin Mindstorms-kirja. LOGO ja varsinkin sen kilpikonnagrafiikka vaikuttivat erittäin sopivilta ohjelmoinnin alkeisopetukseen, mutta suomalaisille lapsille komentojen tulisi olla lähempänä suomen kieltä. Tästä syntyi idea omasta LOGOn kaltaisesta kielestä, jonka komennot perustuisivat suomen kieleen. Putkonen oli kiinnostunut laajenevista kielistä, joihin käyttäjä voi kehittää omia komentojaan, ja hän ryhtyi kokeilemaan, voisiko Forth-kielen avulla rakentaa LOGOn kaltaisen kielen. Tervonen ja Kuutti auttoivat toiminnallisuuden ja käyttöliittymän määrittelyssä, ja ensimmäinen Sampo-kielen versio valmistui 1983.



Sampo-kieli sai valmistuttuaan positiivista palautetta koulumaailmasta: tietokoneita oli juuri 1980-luvulla ryhdytty hankkimaan kouluihin, ja niiden käyttöön opetuksessa oli kunnianhimoisia suunnitelmia, mutta juuri mitään koulukäyttöön tarkoitettua oppimateriaalia tai ohjelmistoja ei ollut olemassa. Sampo ja sen ohjekirja olivat ensimmäisiä  suomenkielisiä materiaaleja sellaiseen, ja niillä vaikutti olevan kysyntää. Niinpä tekijät päättivät tehdä kielestä tuotteen, ja perustivat sen jakelua varten Systiimi Oy-nimisen yhtiön. Kielelle tehtiin perusteellinen ohjekirja ja koulumyynti aloitettiin. Kieltä myös kehitettiin edelleen koulumaailmasta saadun palautteen perusteella. Putkonen jatkoi ohjelmointia, Tervonen kirjoitti ohjekirjan, koulutti ja opasti käyttäjiä, ja Kuutti hoiti markkinointia ja muita yhteyksiä ulospäin. Vuonna 1985 ilmestyi kielen parannettu  ja laajennettu versio, Sampo 2.0.



Sammosta tehtiin versiot Nokian graafiselle koulu-Mikromikko 1:lle, turkulaisen Visiotekin CP/M-koulukoneelle ja MS-DOS:ille. Lisenssejä (yksi lisenssi kahta konetta kohti) myytiin toistasataa, ja Sampo oli siten käytössä kymmenissä kouluissa. Melkoisella innostuksella mutta varsin vähäisellä harkinnalla käynnistetty yritys muodostui kuitenkin vetäjilleen pian rasitteeksi. Koulut käyttivät kaiken rahansa tietokoneiden ostoon, ja ohjelmisto-ostoksiin jäi vain roposia, joten Sampoakin piti myydä halvalla: myyntituloilla ei lopulta saatu katettua edes kehitystä varten hankitun tietokoneen hintaa. Täysin ennalta-arvaamaton rasitus tuli neuvonnasta: kouluissa ei ollut mitään tietokoneen käyttökulttuuria, eivätkä tietokoneiden myyjät olleet alkuopastuksen jälkeen tavoitettavissa, ja niin Systiimi Oy huomasi antavansa ilmaista mutta huomattavan aikaaviepää tietokoneen käytön puhelinneuvontaa yhä laajenevalle joukolle koulukäyttäjiä. Yrityksen pyörittäminen o.t.o. osoittautui liian hankalaksi, ohjelmistomyynti lopetettiin ja jälkimarkkinoinnista irroittauduttiin luopumalla Sampon päivityksistä uusille käyttöjärjestelmäversioille. Sampo-liiketoiminta loppui 1987. 



## Itse ohjelma ja sen ohjekirjan lisäksi Sammosta on jäljellä vain vähän dokumentaatiota. NordData86-päivillä esitettiin ainoa Sampoon liittyvä englanninkielinen teksti, ja Tietokone ja Kouluttaja 1986-päivien esitelmäteksti on myös tallessa. Lisäksi tallessa on Insinööriuutisten 3/86 Sampoa koskeva uutinen.